---
title: 'Koha-Suomi Oy:n tietosuoja ja -turvaperiaatteet'
permalink: /dokumentaatio/tietosuojaperiaatteet/
redirect_from:
  - /theme-setup/
toc: true
---

## 1. Johdanto

Tässä suunnitelmassa kuvataan Koha-Suomi Oy:n tietoturvasuunnitelma käytännön tasolla.
Tietoturva tarkoittaa tietojen, palvelujen, järjestelmien ja tietoliikenteen suojaamista ja varmistamista
niihin kohdistuvien riskien hallitsemiseksi lainsäädännöllisillä, hallinnollisilla, teknisillä ja muilla toiminnoilla
sekä normaali- että poikkeusoloissa

Tietoturvasuunnitelmassa kuvailluilla tietoturvatoimenpiteillä pyritään luomaan toimintaympäristö, jossa
Koha-Suomi Oy:n ja sen omistajakuntien kannalta olennaisin tieto, tietojärjestelmät, tietoliikenne, palvelut,
henkilöstö sekä tietojen käytettävyys olisivat suojattuja ulkoisilta ja sisäisiltä tietoturvauhkilta.

## 2. Tietoturvatoimenpiteet ja menettelyt

Tietoturva voidaan jakaa eri osa-alueisiin ja tässä kuvataan niihin liittyvät toimenpiteet. Tietoturva sisältää
tietoaineiston tietosuojan tiedostojen, asiakirjojen ja muiden tietovälineiden säilytyksen

### 2.1. Käsiteltävän tietoaineiston tietosuoja

Koha-Suomen Oy:n järjestelmissä käsitellään henkilötietoja, jotka kuuluvat tietosuojan piiriin. Näiden
tietojen tietosuojan toteutuminen varmistetaan tietoaineistojenkäsittelyn ohjeistuksilla ja järjestelmän
tarjoamilla suojauskeinoilla ja tietosuojakoulutuksilla arkaluonteista tietoa käsitteleville henkilöille.
Henkilö- ja asiakastietojen käsittelyssä noudatetaan erityistä tarkkuutta ja tietojen lähettämisessä
sähköisesti käytetään suojattuja yhteyksiä, esimerkiksi suojattua sähköpostia.

### 2.2. Tiedostojen, asiakirjojen ja muiden tietovälineiden säilytys

Normaaleihin työasioihin liittyvät tai niiden yhteydessä muodostuvat asiakirjat ja tiedostot tallennetaan
verkkolevylle tai palvelimelle päivittäin. Varmuuskopiot tallennetaan kahteen erilliseen palvelinsaliin.
Paperidokumentit skannataan tarvittaessa sähköiseen muotoon ja tallennetaan verkkolevylle, minkä
jälkeen paperiversiot tarvittaessa arkistoidaan tai hävitetään tietoturvallisesti.

### 2.3. Ohjelmistoturvallisuus

Ohjelmistoturvallisuudella tarkoitetaan käyttöjärjestelmien, varus- ohjelmistojen sekä muiden
ohjelmistojen ja sovellusten suojausominaisuuksia, valvonta- ja lokimenettelyjä sekä ohjelmistojen
ylläpitoon ja päivityksiin liittyviä toimenpiteitä.
Ohjelmistojen turvallisuutta ylläpidetään ohjelmistojen käytönaikaisien ja ohjelmiston palvelualustan
(käyttöjärjestelmän ja mahdollisten väli- ja apuohjelmistojen) turva- asetusten määrittelyllä sekä käyttäjien
koulutuksella ja ohjeistuksella.

Ohjelmistoturvallisuutta toteutetaan myös muita teknisiä turvakeinoja käyttämällä. Käyttäjien ja muiden
ohjelmien pääsyä ohjelman sisältämään tietoon rajoitetaan tietoverkon eriyttämisellä, parantamalla
ohjelmistoympäristön turvallisuutta. mm. turvapäivityksiä ja -ohjelmia asentamalla sekä käyttämällä
järjestelmien turvaominaisuuksia.

### 2.4. Tietoliikenneturvallisuus

Tietoliikenneturvallisuuteen sisältyvät mm. tietoliikennelaitteiston kokoonpano, luettelointi, ylläpito ja
muutosten valvonta, ongelmatilanteiden kirjaus, käytön valvonta, verkon hallinta, viestinnän salaus ja
varmistaminen, merkittävien tietoturvapoikkeamien tarkkailu, kirjaus ja selvittäminen sekä
tietoliikenneohjelmien testaus ja hyväksyminen. Tietoliikennelaitteisiin liittyvät käytön- ja verkonvalvonta
toteutetaan erillisellä verkonvalvontajärjestelmällä, jonka piiriin valvottavat kohteet liitetään.
Verkonvalvonta toteutetaan Bittiguru Oy:n taholta. Asiakkaat vastaavat tietoliikenneturvallisuudesta
omien ohjeistustensa mukaisesti.

### 2.5. Käyttöturvallisuus

Käyttöturvallisuudella luodaan ja ylläpidetään tietotekniikan turvallisen käytön vaatimat
toimintaolosuhteet. Tämä toteutetaan huolehtimalla mm. toimivuuden valvonnasta, käyttöoikeuksien
hallinnasta, käytön ja lokien valvonnasta, ohjelmistotukeen, ylläpito-, kehittämis- ja huoltotoimintoihin
liittyvistä turvallisuustoimenpiteistä, varmuuskopioinnista sekä häiriöraportoinnista.

### 2.6. Henkilöstöturvallisuus

Henkilöstöturvallisuuden perustana on osaava ja sitoutunut henkilöstö, jolle tietoturvavastuut ja -tehtävät
ovat selvillä. Lisäksi tarvitaan riittävällä tasolla määritellyt prosessit, joissa kuvataan työtehtävät niin
tarkasti, että avainhenkilöriskien syntymistä pyritään välttämään.

Valmiussuunnittelussa otetaan huomioon lomat, poissaolot, työnkierto ja väliaikaisjärjestelyt riittävän
hyvin sekä lisäksi valmennetaan henkilöstö poikkeusoloihin. Vaaralliset työyhdistelmät pyritään
tunnistamaan ja poistamaan, jotta organisaation toiminnan suojaksi rakennettuja menetelmiä ei voida
havaitsematta kiertää.

Keskeisiä asioita ovat työhönottoon, toimenkuvien olennaisiin muutoksiin ja palvelussuhteen loppumiseen
liittyvät prosessit. Työhönoton yhteydessä henkilö allekirjoittaa työsopimuksen, johon sisältyy myös vaitiolositoumus.
Perehdytyksen yhteydessä tulee käydä läpi yhtiön tietoturvaohjeistus.

### 2.7. Fyysinen turvallisuus

Fyysisen turvallisuuden tarkoituksena on turvata organisaation häiriötön toiminta kaikissa olosuhteissa
niiden erityistarpeet ja riskit huomioon ottaen.

Seuraavassa on lueteltu toimenpiteitä fyysisen turvallisuuden toteuttamiseksi.

**Tietojenkäsittely-ympäristön kehittäminen ja ylläpito**

Koha-Suomi oy:n tietojenkäsittely-ympäristön muodostavat laitteet, lähiverkko, tietoliikenneyhteydet ja
ohjelmat sekä varsinaiset työtiedostot. Päivittäisessä toiminnassa huolehditaan siitä, että tietojenkäsittely-
ympäristön palvelutaso, automaatioaste, tehokkuus ja toipumiskyky erilaisista häiriöistä vastaavat
jatkuvasti toiminnan tarpeita ja vaatimuksia. Asiakkaat vastaavat tietoliikenneturvallisuudesta omien
ohjeistustensa mukaisesti.

**Laitetilat ja niiden sijainti**

Koha-Suomi Oy:n alustapalveluiden tuottaja vastaa siitä, että tärkeät tietojenkäsittely- ja
tietoliikennelaitteet (palvelimet, reitittimet, kytkimet) sijoitetaan omaan palo-, murto- ja vesivahingoilta
turvassa olevaan tilaansa, jossa niiden riittävän häiriötön toiminta ja tarvittavien tietovälineiden riskitön
käsittely on varmistettu. Lisäksi huolehditaan, että laitteet ovat rakenteeltaan käyttötarkoitukseen sekä
käyttöolosuhteisiin sopivat.

**Paloturvallisuus**

Laitteiden turvallisen sijoituksen lisäksi myös tietovälineitä säilytetään paloturvalliseen säilytykseen
tarkoitetussa tietovälinekaapissa. Laitetilojen ulkopuolella syttyneen tulipalon aiheuttaman savun ja noen
pääsy esimerkiksi keskusilmastoinnin kautta laitetiloihin ja laitteisiin estetään. Lisäksi huolehditaan
riittävästä ja elektronisten laitteiden sammuttamiseen tarkoitetusta alkusammutuskalustosta ja
henkilöstön alkusammutuskoulutuksesta.

**Vesivahinkoturvallisuus**

Varmistetaan, että tärkeät tietojenkäsittely- ja tietoliikennelaitteet sekä puhelinvaihteet on nostettu
riittävän ylös lattiapinnasta, mikäli laitetiloissa on lattialle kertyvän vuoto- tai sammutusveden
mahdollisuus. Lisäksi sprinklatuissa tiloissa laitteet sijoitetaan siten, ettei vikalaukeaminen kastele laitteita.

**Sähköilmiöturvallisuus**

Tärkeiden laitteiden virransyöttö suojataan ja varmistetaan UPS-laitteilla ja tieto- ja teleliikenneyhteydet
varustetaan ylijännitesuojilla varsinkin taajamien ulkopuolella.

**Toimitilaturvallisuus**

Vähimmäisvaatimukset tilaturvallisuutta lisääville toimille ja järjestelmille määräytyvät
turvallisuustarpeiden perusteella, jotka voi kohdistua alueeseen, rakennukseen, tilaryhmään tai tilaan.
Usein toimitilojen hallinta ja turvallisuusjärjestelyjen toteutus on kiinteistöhallinnan tai rakennuksen
omistajan tehtävä.


## 3. Järjestelmien ylläpito

Ammattitaitoinen tietojärjestelmien ylläpito toteuttaa ja parantaa omalta osaltaan tietoturvallisuutta
pitämällä järjestelmät ajantasaisena ja tuntemalla niiden normaalin tilan. Näin ehkäistään ennalta
poikkeustilanteita ja minimoidaan niiden vaikutuksia.

Hyvä ylläpitokäytäntö on selkeästi ohjeistettua ja tehtävät on vastuutettu. Koha-Suomi Oy:n ylläpitämät
järjestelmät, niihin liittyvät menettelytavat ja toimenpiteet dokumentoidaan sekä dokumentaatiota
päivitetään tarpeen mukaan.

**Ulkoistettu ylläpito**

Ylläpitävän tahon ja järjestelmän omistajan välillä täytyy olla selkeä sopimus siitä, mitkä ovat
kummankin vastuut ja minkä tasaisena ylläpitopalvelu toteutetaan. Sopimus sisältää palvelutasoa ja
vasteaikoja määrittäviä rajoja. Ulkoistettujen ylläpito- ja etenkin tietoturvapalveluiden sisällön, eri
tilanteiden vasteaikojen, eskaloinnin ja toiminnan häiriötilanteissa tai jopa poikkeusoloissa tulee olla
tarkasti määriteltyjä. Palveluntarjoajien kanssa käydään vuosittain palvelukokouksissa läpi ympäristön
ja henkilöstön tilanne. Toimittajien kanssa tehdään vastuujakomatriisi.

## 4. Tietoturvatoimenpiteet ja valvonta

### 4.1. Tietotekninen valvonta

Tietoturvan tietotekninen valvonta koostuu järjestelmien tilan ja käytön seurannasta. Se voi olla
reaaliaikaista tarkkailua (esimerkiksi onko tietty palvelu jatkuvasti tavoitettavissa) tai laitteiden ja
järjestelmien kirjaamiin tapahtumalokitietoihin perustuvaa poikkeavien tapahtumien havainnointia.
Erilaisia ohjelmistoja voidaan käyttää tietoturvapoikkeamien havaitsemiseen suuresta
käyttötapahtumamassasta. Valvonnan helpottamiseksi valvontajärjestelmät voivat tuottaa tosiaikaista
tilannekuvaa koko tietojärjestelmästä ja kerätä tietoa sekä hälyttää hyväksytyt raja-arvot ylittäneistä
tapahtumista.

Tietoturvapoikkeamien todentamisessa käytetään hyväksi lokitietoja. Lokien kerääminen ja
tallentaminen järjestetään niin, että niitä ei päästä muuttamaan tai poistamaan tietomurtojen
yhteydessä. Osa lokien sisältämästä tiedosta on säädösten mukaan luottamuksellista ja suojataan
valtuuttamattomalta käsittelyltä. Henkilöstön toiminnan valvontaa ja valvontatiedon käsittelyä
säädellään lailla. Työntekijöiden teknisen valvonnasta sovitaan henkilöstön kanssa
yhteistoimintamenettelyssä.

Mahdollisista tietosuojapoikkeamissa ja -havainnoissa toimitaan tietosuoja-asetuksen mukaisesti ja
ilmoitukset tehdään tarvittaessa valvontaviranomaiselle sekä rekisteröidylle asetuksen mukaisesti.
Tekniseen valvontaan liittyen uhkia seurataan. Suomessa Viestintävirasto CERT-FI antamia varoituksia
tietoturvauhkista.

### 4.2. Käyttöoikeuksien hallinta

Tietojärjestelmien käyttäjien työrooleihin perustuva käyttöoikeuksien ja -valtuuksien ajantasainen
hallinta on tietoturvallisuuden perusedellytyksiä. Toimenpiteiden avulla varmistetaan, että valtuutetut
käyttäjät pääsevät käsiksi ainoastaan siihen tietoon, johon heillä on työtehtävien ja niihin liittyvien
vastuiden mukaiset pääsyoikeudet. Käyttöoikeuksien määrittely on organisaatiossa olevien esimiesten
vastuulla, ja he siis vastaavat alaistensa käyttöoikeuksien oikeellisuudesta eri työtehtävissä .

## 5. Tietoturvatoimenpiteet hankintojen yhteydessä

Palvelukokonaisuuden, tietoteknisen laitteen tai tietojärjestelmän hankintaan liittyy tuotteen
tietoturvavaatimusten määrittely ja tietoturvaominaisuuksien arviointi. Keskeiset vaatimukset
määritellään ja esitetään selkeästi jo tarjouspyyntövaiheessa ja tietoturvatekijät sisällytetään
tarjouksen vertailu- ja valintaperusteisiin. Tietoturvavaatimusten toteutuminen voi olla hankinnan
ehdoton edellytys.

Hankintojen yhteydessä tarkasteltavia tekijöitä ovat:
- turvallisuusvaatimukset palveluille
- järjestelmähallinta, ohjelmistojen tarjoamat turvallisuusominaisuudet ja valvontamenettelyt, eheys, luottamuksellisuus, käytettävyys, todennus ja
kiistämättömyys
- riittävän yhtenäisen, korvaavan laitekannan ja käyttöjärjestelmien yhteensopivuuden luominen
- palvelu-, huolto-, laite- ja ohjelmistotoimittajien osaaminen ja voimavarat nopean huollon ja
- varaosapalvelujen varmistaminen
- varalaitteiden saatavuuden varmistaminen sopimuksissa.

Merkittävien järjestelmähankintojen yhteydessä varmistetaan laite-, ohjelmisto- ja
tukipalveluyrityksen mahdollisuudet toimituksiin myös poikkeusoloissa.

## 6. Tietoturvan seuranta, valvonta ja testaus

Tietoturvaongelmista (esimerkiksi hyökkäysepäilyt) tulee ilmoittaa välittömästi esimiehelle.
Merkittävistä tietoturvarikkomuksista ja niiden epäilyistä tulee tietoturvavastaavan raportoida yhtiön
hallitukselle. Seurannan organisointivaatimusten vuoksi luodaan selkeä vastuuttaminen myös
toimintayksiköiden pääkäyttäjätasoisten vastuuhenkilöiden osalta.
Tietoturvan toteutumisen tarkastusta ja testausta tehdään aina kun siihen havaitaan erityistä tarvetta.

## 7. Tietoturvan kehittäminen

Tietoturvan kehittäminen on jatkuva prosessi, joka alkaa tietoturvariskien arvioinnilla. Riskien
kartoituksen jälkeen mietitään nykyisen varautumisen riittävyyttä. Jo tehdyt ja tulevaisuudessa
toteutettavat toimenpiteet kirjataan tietoturvasuunnitelmaa päivitettäessä. Suunnitelma kattaa kaikki
järjestelmälliset toimenpiteet, joiden avulla yhtiö varautuu tietoturvariskien toteutumiseen.
Tavoitteena on toiminnan kehittäminen entistä tietoturvallisemmaksi.

Koska olosuhteet muuttuvat jatkuvasti, myös tietoturvan kehittäminen on jatkuvaa ja järjestelmällistä
riskien ja nykyisten varautumistoimenpiteiden riittävyyden arviointia. Tietoturvallisessakin
ympäristössä voidaan havaita uusi äkillinen uhka, joka edellyttää välittömiä toimenpiteitä. Uudet
tietoturvauhkat sekä niiden myötä yhtiön tietoturvakäytäntöihin tehtävät muutokset kirjataan
tietoturvasuunnitelmaan päivityksen yhteydessä.

Tyypillisiä päivittäiseen toimintaan liittyviä riskejä ovat erilaiset poikkeustilanteet, kuten loma-ajat ja
sijaisjärjestelyt. Ongelmia saattavat aiheuttaa myös esimerkiksi tietämättömyys tietojen
varmuuskopiointiin tai tilojen suojaamiseen liittyvistä asioista, tietojen lähettäminen tai
luovuttaminen väärille henkilöille, puutteellisesta ohjeistuksesta tai koulutuksesta aiheutuvat tiedon
menetykset ja aineelliset vahingot.

Arvioitavia asioita voivat olla esimerkiksi:
- Huolehditaanko loma ym. sijaisten ja ulkopuolisten työntekijöiden
perehdyttämisestä?
- Tiedotetaanko tietoturvallisuuteen liittyvistä muutoksista aina henkilöstölle ja
kaikille sidosryhmille?
- Tuntevatko työntekijät omat vastuunsa ja velvoitteensa tietoturvaan liittyvissä
asioissa?
- Onko tietoturvakoulutuksesta ja -ohjeistuksesta huolehdittu?
- Kehen otetaan yhteyttä tietoturvaan liittyvissä asioissa?
- Kuka vastaa tietoturvan kehittämisestä?

## 8. Asiakirjan päivitys

Asiakirjaa tarkastellaan ja päivitetään tarpeen mukaan. Päivitetty versio käsitellään yhtiön
hallituksessa. Pääsääntöisesti suunnitelmia ylläpitää tuotepäällikkö. Ohjeistuksilla viedään suunnitellut
toimenpiteet käytännön asteelle ja näitä ohjeistuksia voidaan päivittää aina tarvittaessa ilman erillistä
käsittelyä. Ohjeistuksien muutokset voidaan laittaa kuitenkin tiedoksi hallitukselle.
